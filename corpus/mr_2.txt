     
    9

9:1
    et post dies sex adsumit Iesus Petrum et Iacobum et Iohannem et ducit illos in montem excelsum seorsum solos et transfiguratus est coram ipsis 
9:2
    et vestimenta eius facta sunt splendentia candida nimis velut nix qualia fullo super terram non potest candida facere 
9:3
    et apparuit illis Helias cum Mose et erant loquentes cum Iesu 
9:4
    et respondens Petrus ait Iesu rabbi bonum est hic nos esse et faciamus tria tabernacula tibi unum et Mosi unum et Heliae unum 
9:5
    non enim sciebat quid diceret erant enim timore exterriti 
9:6
    et facta est nubes obumbrans eos et venit vox de nube dicens hic est Filius meus carissimus audite illum 
9:7
    et statim circumspicientes neminem amplius viderunt nisi Iesum tantum secum 
9:8
    et descendentibus illis de monte praecepit illis ne cui quae vidissent narrarent nisi cum Filius hominis a mortuis resurrexerit 
9:9
    et verbum continuerunt apud se conquirentes quid esset cum a mortuis resurrexerit 
9:10
    et interrogabant eum dicentes quid ergo dicunt Pharisaei et scribae quia Heliam oporteat venire primum 
9:11
    qui respondens ait illis Helias cum venerit primo restituet omnia et quomodo scriptum est in Filium hominis ut multa patiatur et contemnatur 
9:12
    sed dico vobis quia et Helias venit et fecerunt illi quaecumque voluerunt sicut scriptum est de eo 
9:13
    et veniens ad discipulos suos vidit turbam magnam circa eos et scribas conquirentes cum illis 
9:14
    et confestim omnis populus videns eum stupefactus est et adcurrentes salutabant eum 
9:15
    et interrogavit eos quid inter vos conquiritis 
9:16
    et respondens unus de turba dixit magister adtuli filium meum ad te habentem spiritum mutum 
9:17
    qui ubicumque eum adprehenderit adlidit eum et spumat et stridet dentibus et arescit et dixi discipulis tuis ut eicerent illum et non potuerunt 
9:18
    qui respondens eis dicit o generatio incredula quamdiu apud vos ero quamdiu vos patiar adferte illum ad me 
9:19
    et adtulerunt eum et cum vidisset illum statim spiritus conturbavit eum et elisus in terram volutabatur spumans 
9:20
    et interrogavit patrem eius quantum temporis est ex quo hoc ei accidit at ille ait ab infantia 
9:21
    et frequenter eum et in ignem et in aquas misit ut eum perderet sed si quid potes adiuva nos misertus nostri 
9:22
    Iesus autem ait illi si potes credere omnia possibilia credenti 
9:23
    et continuo exclamans pater pueri cum lacrimis aiebat credo adiuva incredulitatem meam 
9:24
    et cum videret Iesus concurrentem turbam comminatus est spiritui inmundo dicens illi surde et mute spiritus ego tibi praecipio exi ab eo et amplius ne introeas in eum 
9:25
    et clamans et multum discerpens eum exiit ab eo et factus est sicut mortuus ita ut multi dicerent quia mortuus est 
9:26
    Iesus autem tenens manum eius elevavit illum et surrexit 
9:27
    et cum introisset in domum discipuli eius secreto interrogabant eum quare nos non potuimus eicere eum 
9:28
    et dixit illis hoc genus in nullo potest exire nisi in oratione et ieiunio 
9:29
    et inde profecti praetergrediebantur Galilaeam nec volebat quemquam scire 
9:30
    docebat autem discipulos suos et dicebat illis quoniam Filius hominis tradetur in manus hominum et occident eum et occisus tertia die resurget 
9:31
    at illi ignorabant verbum et timebant eum interrogare 
9:32
    et venerunt Capharnaum qui cum domi esset interrogabat eos quid in via tractabatis 
9:33
    at illi tacebant siquidem inter se in via disputaverant quis esset illorum maior 
9:34
    et residens vocavit duodecim et ait illis si quis vult primus esse erit omnium novissimus et omnium minister 
9:35
    et accipiens puerum statuit eum in medio eorum quem cum conplexus esset ait illis 
9:36
    quisquis unum ex huiusmodi pueris receperit in nomine meo me recipit et quicumque me susceperit non me suscipit sed eum qui me misit 
9:37
    respondit illi Iohannes dicens magister vidimus quendam in nomine tuo eicientem daemonia qui non sequitur nos et prohibuimus eum 
9:38
    Iesus autem ait nolite prohibere eum nemo est enim qui faciat virtutem in nomine meo et possit cito male loqui de me 
9:39
    qui enim non est adversum vos pro vobis est 
9:40
    quisquis enim potum dederit vobis calicem aquae in nomine meo quia Christi estis amen dico vobis non perdet mercedem suam 
9:41
    et quisquis scandalizaverit unum ex his pusillis credentibus in me bonum est ei magis si circumdaretur mola asinaria collo eius et in mare mitteretur 
9:42
    et si scandalizaverit te manus tua abscide illam bonum est tibi debilem introire in vitam quam duas manus habentem ire in gehennam in ignem inextinguibilem 
9:43
    ubi vermis eorum non moritur et ignis non extinguitur 
9:44
    et si pes tuus te scandalizat amputa illum bonum est tibi claudum introire in vitam aeternam quam duos pedes habentem mitti in gehennam ignis inextinguibilis 
9:45
    ubi vermis eorum non moritur et ignis non extinguitur 
9:46
    quod si oculus tuus scandalizat te eice eum bonum est tibi luscum introire in regnum Dei quam duos oculos habentem mitti in gehennam ignis 
9:47
    ubi vermis eorum non moritur et ignis non extinguitur 
9:48
    omnis enim igne sallietur et omnis victima sallietur 
9:49
    bonum est sal quod si sal insulsum fuerit in quo illud condietis habete in vobis sal et pacem habete inter vos.

     
    10

10:1
    et inde exsurgens venit in fines Iudaeae ultra Iordanen et conveniunt iterum turbae ad eum et sicut consueverat iterum docebat illos 
10:2
    et accedentes Pharisaei interrogabant eum si licet viro uxorem dimittere temptantes eum 
10:3
    at ille respondens dixit eis quid vobis praecepit Moses 
10:4
    qui dixerunt Moses permisit libellum repudii scribere et dimittere 
10:5
    quibus respondens Iesus ait ad duritiam cordis vestri scripsit vobis praeceptum istud 
10:6
    ab initio autem creaturae masculum et feminam fecit eos Deus 
10:7
    propter hoc relinquet homo patrem suum et matrem et adherebit ad uxorem suam 
10:8
    et erunt duo in carne una itaque iam non sunt duo sed una caro 
10:9
    quod ergo Deus iunxit homo non separet 
10:10
    et in domo iterum discipuli eius de eodem interrogaverunt eum 
10:11
    et dicit illis quicumque dimiserit uxorem suam et aliam duxerit adulterium committit super eam 
10:12
    et si uxor dimiserit virum suum et alii nupserit moechatur 
10:13
    et offerebant illi parvulos ut tangeret illos discipuli autem comminabantur offerentibus 
10:14
    quos cum videret Iesus indigne tulit et ait illis sinite parvulos venire ad me et ne prohibueritis eos talium est enim regnum Dei 
10:15
    amen dico vobis quisque non receperit regnum Dei velut parvulus non intrabit in illud 
10:16
    et conplexans eos et inponens manus super illos benedicebat eos 
10:17
    et cum egressus esset in viam procurrens quidam genu flexo ante eum rogabat eum magister bone quid faciam ut vitam aeternam percipiam 
10:18
    Iesus autem dixit ei quid me dicis bonum nemo bonus nisi unus Deus 
10:19
    praecepta nosti ne adulteres ne occidas ne fureris ne falsum testimonium dixeris ne fraudem feceris honora patrem tuum et matrem 
10:20
    et ille respondens ait illi magister omnia haec conservavi a iuventute mea 
10:21
    Iesus autem intuitus eum dilexit eum et dixit illi unum tibi deest vade quaecumque habes vende et da pauperibus et habebis thesaurum in caelo et veni sequere me 
10:22
    qui contristatus in verbo abiit maerens erat enim habens possessiones multas 
10:23
    et circumspiciens Iesus ait discipulis suis quam difficile qui pecunias habent in regnum Dei introibunt 
10:24
    discipuli autem obstupescebant in verbis eius at Iesus rursus respondens ait illis filioli quam difficile est confidentes in pecuniis regnum Dei introire 
10:25
    facilius est camelum per foramen acus transire quam divitem intrare in regnum Dei 
10:26
    qui magis admirabantur dicentes ad semet ipsos et quis potest salvus fieri 
10:27
    et intuens illos Iesus ait apud homines inpossibile est sed non apud Deum omnia enim possibilia sunt apud Deum 
10:28
    coepit Petrus ei dicere ecce nos dimisimus omnia et secuti sumus te 
10:29
    respondens Iesus ait amen dico vobis nemo est qui reliquerit domum aut fratres aut sorores aut matrem aut patrem aut filios aut agros propter me et propter evangelium 
10:30
    qui non accipiat centies tantum nunc in tempore hoc domos et fratres et sorores et matres et filios et agros cum persecutionibus et in saeculo futuro vitam aeternam 
10:31
    multi autem erunt primi novissimi et novissimi primi 
10:32
    erant autem in via ascendentes in Hierosolyma et praecedebat illos Iesus et stupebant et sequentes timebant et adsumens iterum duodecim coepit illis dicere quae essent ei ventura 
10:33
    quia ecce ascendimus in Hierosolyma et Filius hominis tradetur principibus sacerdotum et scribis et senioribus et damnabunt eum morti et tradent eum gentibus 
10:34
    et inludent ei et conspuent eum et flagellabunt eum et interficient eum et tertia die resurget 
10:35
    et accedunt ad illum Iacobus et Iohannes filii Zebedaei dicentes magister volumus ut quodcumque petierimus facias nobis 
10:36
    at ille dixit eis quid vultis ut faciam vobis 
10:37
    et dixerunt da nobis ut unus ad dexteram tuam et alius ad sinistram tuam sedeamus in gloria tua 
10:38
    Iesus autem ait eis nescitis quid petatis potestis bibere calicem quem ego bibo aut baptismum quo ego baptizor baptizari 
10:39
    at illi dixerunt ei possumus Iesus autem ait eis calicem quidem quem ego bibo bibetis et baptismum quo ego baptizor baptizabimini 
10:40
    sedere autem ad dexteram meam vel ad sinistram non est meum dare sed quibus paratum est 
10:41
    et audientes decem coeperunt indignari de Iacobo et Iohanne 
10:42
    Iesus autem vocans eos ait illis scitis quia hii qui videntur principari gentibus dominantur eis et principes eorum potestatem habent ipsorum 
10:43
    non ita est autem in vobis sed quicumque voluerit fieri maior erit vester minister 
10:44
    et quicumque voluerit in vobis primus esse erit omnium servus 
10:45
    nam et Filius hominis non venit ut ministraretur ei sed ut ministraret et daret animam suam redemptionem pro multis 
10:46
    et veniunt Hierichum et proficiscente eo de Hiericho et discipulis eius et plurima multitudine filius Timei Bartimeus caecus sedebat iuxta viam mendicans 
10:47
    qui cum audisset quia Iesus Nazarenus est coepit clamare et dicere Fili David Iesu miserere mei 
10:48
    et comminabantur illi multi ut taceret at ille multo magis clamabat Fili David miserere mei 
10:49
    et stans Iesus praecepit illum vocari et vocant caecum dicentes ei animaequior esto surge vocat te 
10:50
    qui proiecto vestimento suo exiliens venit ad eum 
10:51
    et respondens illi Iesus dixit quid vis tibi faciam caecus autem dixit ei rabboni ut videam 
10:52
    Iesus autem ait illi vade fides tua te salvum fecit et confestim vidit et sequebatur eum in via.

     
    11

11:1
    et cum adpropinquarent Hierosolymae et Bethaniae ad montem Olivarum mittit duos ex discipulis suis 
11:2
    et ait illis ite in castellum quod est contra vos et statim introeuntes illuc invenietis pullum ligatum super quem nemo adhuc hominum sedit solvite illum et adducite 
11:3
    et si quis vobis dixerit quid facitis dicite quia Domino necessarius est et continuo illum dimittet huc 
11:4
    et abeuntes invenerunt pullum ligatum ante ianuam foris in bivio et solvunt eum 
11:5
    et quidam de illic stantibus dicebant illis quid facitis solventes pullum 
11:6
    qui dixerunt eis sicut praeceperat illis Iesus et dimiserunt eis 
11:7
    et duxerunt pullum ad Iesum et inponunt illi vestimenta sua et sedit super eo 
11:8
    multi autem vestimenta sua straverunt in via alii autem frondes caedebant de arboribus et sternebant in via 
11:9
    et qui praeibant et qui sequebantur clamabant dicentes osanna benedictus qui venit in nomine Domini 
11:10
    benedictum quod venit regnum patris nostri David osanna in excelsis 
11:11
    et introivit Hierosolyma in templum et circumspectis omnibus cum iam vespera esset hora exivit in Bethania cum duodecim 
11:12
    et alia die cum exirent a Bethania esuriit 
11:13
    cumque vidisset a longe ficum habentem folia venit si quid forte inveniret in ea et cum venisset ad eam nihil invenit praeter folia non enim erat tempus ficorum 
11:14
    et respondens dixit ei iam non amplius in aeternum quisquam fructum ex te manducet et audiebant discipuli eius 
11:15
    et veniunt Hierosolymam et cum introisset templum coepit eicere vendentes et ementes in templo et mensas nummulariorum et cathedras vendentium columbas evertit 
11:16
    et non sinebat ut quisquam vas transferret per templum 
11:17
    et docebat dicens eis non scriptum est quia domus mea domus orationis vocabitur omnibus gentibus vos autem fecistis eam speluncam latronum 
11:18
    quo audito principes sacerdotum et scribae quaerebant quomodo eum perderent timebant enim eum quoniam universa turba admirabatur super doctrina eius 
11:19
    et cum vespera facta esset egrediebatur de civitate 
11:20
    et cum mane transirent viderunt ficum aridam factam a radicibus 
11:21
    et recordatus Petrus dicit ei rabbi ecce ficus cui maledixisti aruit 
11:22
    et respondens Iesus ait illis habete fidem Dei 
11:23
    amen dico vobis quicumque dixerit huic monti tollere et mittere in mare et non haesitaverit in corde suo sed crediderit quia quodcumque dixerit fiat fiet ei 
11:24
    propterea dico vobis omnia quaecumque orantes petitis credite quia accipietis et veniet vobis 
11:25
    et cum stabitis ad orandum dimittite si quid habetis adversus aliquem ut et Pater vester qui in caelis est dimittat vobis peccata vestra 
11:26
    quod si vos non dimiseritis nec Pater vester qui in caelis est dimittet vobis peccata vestra 
11:27
    et veniunt rursus Hierosolymam et cum ambularet in templo accedunt ad eum summi sacerdotes et scribae et seniores 
11:28
    et dicunt illi in qua potestate haec facis et quis tibi dedit hanc potestatem ut ista facias 
11:29
    Iesus autem respondens ait illis interrogabo vos et ego unum verbum et respondete mihi et dicam vobis in qua potestate haec faciam 
11:30
    baptismum Iohannis de caelo erat an ex hominibus respondete mihi 
11:31
    at illi cogitabant secum dicentes si dixerimus de caelo dicet quare ergo non credidistis ei 
11:32
    sed dicemus ex hominibus timebant populum omnes enim habebant Iohannem quia vere propheta esset 
11:33
    et respondentes dicunt Iesu nescimus respondens Iesus ait illis neque ego dico vobis in qua potestate haec faciam.

     
    12

12:1
    et coepit illis in parabolis loqui vineam pastinavit homo et circumdedit sepem et fodit lacum et aedificavit turrem et locavit eam agricolis et peregre profectus est 
12:2
    et misit ad agricolas in tempore servum ut ab agricolis acciperet de fructu vineae 
12:3
    qui adprehensum eum ceciderunt et dimiserunt vacuum 
12:4
    et iterum misit ad illos alium servum et illum capite vulneraverunt et contumeliis adfecerunt 
12:5
    et rursum alium misit et illum occiderunt et plures alios quosdam caedentes alios vero occidentes 
12:6
    adhuc ergo unum habens filium carissimum et illum misit ad eos novissimum dicens quia reverebuntur filium meum 
12:7
    coloni autem dixerunt ad invicem hic est heres venite occidamus eum et nostra erit hereditas 
12:8
    et adprehendentes eum occiderunt et eiecerunt extra vineam 
12:9
    quid ergo faciet dominus vineae veniet et perdet colonos et dabit vineam aliis 
12:10
    nec scripturam hanc legistis lapidem quem reprobaverunt aedificantes hic factus est in caput anguli 
12:11
    a Domino factum est istud et est mirabile in oculis nostris 
12:12
    et quaerebant eum tenere et timuerunt turbam cognoverunt enim quoniam ad eos parabolam hanc dixerit et relicto eo abierunt 
12:13
    et mittunt ad eum quosdam ex Pharisaeis et Herodianis ut eum caperent in verbo 
12:14
    qui venientes dicunt ei magister scimus quoniam verax es et non curas quemquam nec enim vides in faciem hominis sed in veritate viam Dei doces licet dari tributum Caesari an non dabimus 
12:15
    qui sciens versutiam eorum ait illis quid me temptatis adferte mihi denarium ut videam 
12:16
    at illi adtulerunt et ait illis cuius est imago haec et inscriptio dicunt illi Caesaris 
12:17
    respondens autem Iesus dixit illis reddite igitur quae sunt Caesaris Caesari et quae sunt Dei Deo et mirabantur super eo 
12:18
    et venerunt ad eum Sadducaei qui dicunt resurrectionem non esse et interrogabant eum dicentes 
12:19
    magister Moses nobis scripsit ut si cuius frater mortuus fuerit et dimiserit uxorem et filios non reliquerit accipiat frater eius uxorem ipsius et resuscitet semen fratri suo 
12:20
    septem ergo fratres erant et primus accepit uxorem et mortuus est non relicto semine 
12:21
    et secundus accepit eam et mortuus est et nec iste reliquit semen et tertius similiter 
12:22
    et acceperunt eam similiter septem et non reliquerunt semen novissima omnium defuncta est et mulier 
12:23
    in resurrectione ergo cum resurrexerint cuius de his erit uxor septem enim habuerunt eam uxorem 
12:24
    et respondens Iesus ait illis non ideo erratis non scientes scripturas neque virtutem Dei 
12:25
    cum enim a mortuis resurrexerint neque nubent neque nubentur sed sunt sicut angeli in caelis 
12:26
    de mortuis autem quod resurgant non legistis in libro Mosi super rubum quomodo dixerit illi Deus inquiens ego sum Deus Abraham et Deus Isaac et Deus Iacob 
12:27
    non est Deus mortuorum sed vivorum vos ergo multum erratis 
12:28
    et accessit unus de scribis qui audierat illos conquirentes et videns quoniam bene illis responderit interrogavit eum quod esset primum omnium mandatum 
12:29
    Iesus autem respondit ei quia primum omnium mandatum est audi Israhel Dominus Deus noster Deus unus est 
12:30
    et diliges Dominum Deum tuum ex toto corde tuo et ex tota anima tua et ex tota mente tua et ex tota virtute tua hoc est primum mandatum 
12:31
    secundum autem simile illi diliges proximum tuum tamquam te ipsum maius horum aliud mandatum non est 
12:32
    et ait illi scriba bene magister in veritate dixisti quia unus est et non est alius praeter eum 
12:33
    et ut diligatur ex toto corde et ex toto intellectu et ex tota anima et ex tota fortitudine et diligere proximum tamquam se ipsum maius est omnibus holocaustomatibus et sacrificiis 
12:34
    Iesus autem videns quod sapienter respondisset dixit illi non es longe a regno Dei et nemo iam audebat eum interrogare 
12:35
    et respondens Iesus dicebat docens in templo quomodo dicunt scribae Christum Filium esse David 
12:36
    ipse enim David dicit in Spiritu Sancto dixit Dominus Domino meo sede a dextris meis donec ponam inimicos tuos scabillum pedum tuorum 
12:37
    ipse ergo David dicit eum Dominum et unde est filius eius et multa turba eum libenter audivit 
12:38
    et dicebat eis in doctrina sua cavete a scribis qui volunt in stolis ambulare et salutari in foro 
12:39
    et in primis cathedris sedere in synagogis et primos discubitus in cenis 
12:40
    qui devorant domos viduarum sub obtentu prolixae orationis hii accipient prolixius iudicium 
12:41
    et sedens Iesus contra gazofilacium aspiciebat quomodo turba iactaret aes in gazofilacium et multi divites iactabant multa 
12:42
    cum venisset autem una vidua pauper misit duo minuta quod est quadrans 
12:43
    et convocans discipulos suos ait illis amen dico vobis quoniam vidua haec pauper plus omnibus misit qui miserunt in gazofilacium 
12:44
    omnes enim ex eo quod abundabat illis miserunt haec vero de penuria sua omnia quae habuit misit totum victum suum.

     
    13

13:1
    et cum egrederetur de templo ait illi unus ex discipulis suis magister aspice quales lapides et quales structurae 
13:2
    et respondens Iesus ait illi vides has omnes magnas aedificationes non relinquetur lapis super lapidem qui non destruatur 
13:3
    et cum sederet in montem Olivarum contra templum interrogabant eum separatim Petrus et Iacobus et Iohannes et Andreas 
13:4
    dic nobis quando ista fient et quod signum erit quando haec omnia incipient consummari 
13:5
    et respondens Iesus coepit dicere illis videte ne quis vos seducat 
13:6
    multi enim venient in nomine meo dicentes quia ego sum et multos seducent 
13:7
    cum audieritis autem bella et opiniones bellorum ne timueritis oportet enim fieri sed nondum finis 
13:8
    exsurget autem gens super gentem et regnum super regnum et erunt terraemotus per loca et fames initium dolorum haec 
13:9
    videte autem vosmet ipsos tradent enim vos conciliis et in synagogis vapulabitis et ante praesides et reges stabitis propter me in testimonium illis 
13:10
    et in omnes gentes primum oportet praedicari evangelium 
13:11
    et cum duxerint vos tradentes nolite praecogitare quid loquamini sed quod datum vobis fuerit in illa hora id loquimini non enim estis vos loquentes sed Spiritus Sanctus 
13:12
    tradet autem frater fratrem in mortem et pater filium et consurgent filii in parentes et morte adficient eos 
13:13
    et eritis odio omnibus propter nomen meum qui autem sustinuerit in finem hic salvus erit 
13:14
    cum autem videritis abominationem desolationis stantem ubi non debet qui legit intellegat tunc qui in Iudaea sunt fugiant in montes 
13:15
    et qui super tectum ne descendat in domum nec introeat ut tollat quid de domo sua 
13:16
    et qui in agro erit non revertatur retro tollere vestimentum suum 
13:17
    vae autem praegnatibus et nutrientibus in illis diebus 
13:18
    orate vero ut hieme non fiant 
13:19
    erunt enim dies illi tribulationes tales quales non fuerunt ab initio creaturae quam condidit Deus usque nunc neque fient 
13:20
    et nisi breviasset Dominus dies non fuisset salva omnis caro sed propter electos quos elegit breviavit dies 
13:21
    et tunc si quis vobis dixerit ecce hic est Christus ecce illic ne credideritis 
13:22
    exsurgent enim pseudochristi et pseudoprophetae et dabunt signa et portenta ad seducendos si potest fieri etiam electos 
13:23
    vos ergo videte ecce praedixi vobis omnia 
13:24
    sed in illis diebus post tribulationem illam sol contenebrabitur et luna non dabit splendorem suum 
13:25
    et erunt stellae caeli decidentes et virtutes quae sunt in caelis movebuntur 
13:26
    et tunc videbunt Filium hominis venientem in nubibus cum virtute multa et gloria 
13:27
    et tunc mittet angelos suos et congregabit electos suos a quattuor ventis a summo terrae usque ad summum caeli 
13:28
    a ficu autem discite parabolam cum iam ramus eius tener fuerit et nata fuerint folia cognoscitis quia in proximo sit aestas 
13:29
    sic et vos cum videritis haec fieri scitote quod in proximo sit in ostiis 
13:30
    amen dico vobis quoniam non transiet generatio haec donec omnia ista fiant 
13:31
    caelum et terra transibunt verba autem mea non transibunt 
13:32
    de die autem illo vel hora nemo scit neque angeli in caelo neque Filius nisi Pater 
13:33
    videte vigilate et orate nescitis enim quando tempus sit 
13:34
    sicut homo qui peregre profectus reliquit domum suam et dedit servis suis potestatem cuiusque operis et ianitori praecipiat ut vigilet 
13:35
    vigilate ergo nescitis enim quando dominus domus veniat sero an media nocte an galli cantu an mane 
13:36
    ne cum venerit repente inveniat vos dormientes 
13:37
    quod autem vobis dico omnibus dico vigilate.

     
    14

14:1
    erat autem pascha et azyma post biduum et quaerebant summi sacerdotes et scribae quomodo eum dolo tenerent et occiderent 
14:2
    dicebant enim non in die festo ne forte tumultus fieret populi 
14:3
    et cum esset Bethaniae in domo Simonis leprosi et recumberet venit mulier habens alabastrum unguenti nardi spicati pretiosi et fracto alabastro effudit super caput eius 
14:4
    erant autem quidam indigne ferentes intra semet ipsos et dicentes ut quid perditio ista unguenti facta est 
14:5
    poterat enim unguentum istud veniri plus quam trecentis denariis et dari pauperibus et fremebant in eam 
14:6
    Iesus autem dixit sinite eam quid illi molesti estis bonum opus operata est in me 
14:7
    semper enim pauperes habetis vobiscum et cum volueritis potestis illis benefacere me autem non semper habetis 
14:8
    quod habuit haec fecit praevenit unguere corpus meum in sepulturam 
14:9
    amen dico vobis ubicumque praedicatum fuerit evangelium istud in universum mundum et quod fecit haec narrabitur in memoriam eius 
14:10
    et Iudas Scariotis unus de duodecim abiit ad summos sacerdotes ut proderet eum illis 
14:11
    qui audientes gavisi sunt et promiserunt ei pecuniam se daturos et quaerebat quomodo illum oportune traderet 
14:12
    et primo die azymorum quando pascha immolabant dicunt ei discipuli quo vis eamus et paremus tibi ut manduces pascha 
14:13
    et mittit duos ex discipulis suis et dicit eis ite in civitatem et occurret vobis homo laguenam aquae baiulans sequimini eum 
14:14
    et quocumque introierit dicite domino domus quia magister dicit ubi est refectio mea ubi pascha cum discipulis meis manducem 
14:15
    et ipse vobis demonstrabit cenaculum grande stratum et illic parate nobis 
14:16
    et abierunt discipuli eius et venerunt in civitatem et invenerunt sicut dixerat illis et praeparaverunt pascha 
14:17
    vespere autem facto venit cum duodecim 
14:18
    et discumbentibus eis et manducantibus ait Iesus amen dico vobis quia unus ex vobis me tradet qui manducat mecum 
14:19
    at illi coeperunt contristari et dicere ei singillatim numquid ego 
14:20
    qui ait illis unus ex duodecim qui intinguit mecum in catino 
14:21
    et Filius quidem hominis vadit sicut scriptum est de eo vae autem homini illi per quem Filius hominis traditur bonum ei si non esset natus homo ille 
14:22
    et manducantibus illis accepit Iesus panem et benedicens fregit et dedit eis et ait sumite hoc est corpus meum 
14:23
    et accepto calice gratias agens dedit eis et biberunt ex illo omnes 
14:24
    et ait illis hic est sanguis meus novi testamenti qui pro multis effunditur 
14:25
    amen dico vobis quod iam non bibam de genimine vitis usque in diem illum cum illud bibam novum in regno Dei 
14:26
    et hymno dicto exierunt in montem Olivarum 
14:27
    et ait eis Iesus omnes scandalizabimini in nocte ista quia scriptum est percutiam pastorem et dispergentur oves 
14:28
    sed posteaquam resurrexero praecedam vos in Galilaeam 
14:29
    Petrus autem ait ei et si omnes scandalizati fuerint sed non ego 
14:30
    et ait illi Iesus amen dico tibi quia tu hodie in nocte hac priusquam bis gallus vocem dederit ter me es negaturus 
14:31
    at ille amplius loquebatur et si oportuerit me simul conmori tibi non te negabo similiter autem et omnes dicebant 
14:32
    et veniunt in praedium cui nomen Gethsemani et ait discipulis suis sedete hic donec orem 
14:33
    et adsumit Petrum et Iacobum et Iohannem secum et coepit pavere et taedere 
14:34
    et ait illis tristis est anima mea usque ad mortem sustinete hic et vigilate 
14:35
    et cum processisset paululum procidit super terram et orabat ut si fieri posset transiret ab eo hora 
14:36
    et dixit Abba Pater omnia possibilia tibi sunt transfer calicem hunc a me sed non quod ego volo sed quod tu 
14:37
    et venit et invenit eos dormientes et ait Petro Simon dormis non potuisti una hora vigilare 
14:38
    vigilate et orate ut non intretis in temptationem spiritus quidem promptus caro vero infirma 
14:39
    et iterum abiens oravit eundem sermonem dicens 
14:40
    et reversus denuo invenit eos dormientes erant enim oculi illorum ingravati et ignorabant quid responderent ei 
14:41
    et venit tertio et ait illis dormite iam et requiescite sufficit venit hora ecce traditur Filius hominis in manus peccatorum 
14:42
    surgite eamus ecce qui me tradit prope est 
14:43
    et adhuc eo loquente venit Iudas Scarioth unus ex duodecim et cum illo turba cum gladiis et lignis a summis sacerdotibus et a scribis et a senioribus 
14:44
    dederat autem traditor eius signum eis dicens quemcumque osculatus fuero ipse est tenete eum et ducite 
14:45
    et cum venisset statim accedens ad eum ait rabbi et osculatus est eum 
14:46
    at illi manus iniecerunt in eum et tenuerunt eum 
14:47
    unus autem quidam de circumstantibus educens gladium percussit servum summi sacerdotis et amputavit illi auriculam 
14:48
    et respondens Iesus ait illis tamquam ad latronem existis cum gladiis et lignis conprehendere me 
14:49
    cotidie eram apud vos in templo docens et non me tenuistis sed ut adimpleantur scripturae 
14:50
    tunc discipuli eius relinquentes eum omnes fugerunt 
14:51
    adulescens autem quidam sequebatur illum amictus sindone super nudo et tenuerunt eum 
14:52
    at ille reiecta sindone nudus profugit ab eis 
14:53
    et adduxerunt Iesum ad summum sacerdotem et conveniunt omnes sacerdotes et scribae et seniores 
14:54
    Petrus autem a longe secutus est eum usque intro in atrium summi sacerdotis et sedebat cum ministris et calefaciebat se ad ignem 
14:55
    summi vero sacerdotes et omne concilium quaerebant adversum Iesum testimonium ut eum morti traderent nec inveniebant 
14:56
    multi enim testimonium falsum dicebant adversus eum et convenientia testimonia non erant 
14:57
    et quidam surgentes falsum testimonium ferebant adversus eum dicentes 
14:58
    quoniam nos audivimus eum dicentem ego dissolvam templum hoc manufactum et per triduum aliud non manufactum aedificabo 
14:59
    et non erat conveniens testimonium illorum 
14:60
    et exsurgens summus sacerdos in medium interrogavit Iesum dicens non respondes quicquam ad ea quae tibi obiciuntur ab his 
14:61
    ille autem tacebat et nihil respondit rursum summus sacerdos interrogabat eum et dicit ei tu es Christus Filius Benedicti 
14:62
    Iesus autem dixit illi ego sum et videbitis Filium hominis a dextris sedentem Virtutis et venientem cum nubibus caeli 
14:63
    summus autem sacerdos scindens vestimenta sua ait quid adhuc desideramus testes 
14:64
    audistis blasphemiam quid vobis videtur qui omnes condemnaverunt eum esse reum mortis 
14:65
    et coeperunt quidam conspuere eum et velare faciem eius et colaphis eum caedere et dicere ei prophetiza et ministri alapis eum caedebant 
14:66
    et cum esset Petrus in atrio deorsum venit una ex ancillis summi sacerdotis 
14:67
    et cum vidisset Petrum calefacientem se aspiciens illum ait et tu cum Iesu Nazareno eras 
14:68
    at ille negavit dicens neque scio neque novi quid dicas et exiit foras ante atrium et gallus cantavit 
14:69
    rursus autem cum vidisset illum ancilla coepit dicere circumstantibus quia hic ex illis est 
14:70
    at ille iterum negavit et post pusillum rursus qui adstabant dicebant Petro vere ex illis es nam et Galilaeus es 
14:71
    ille autem coepit anathematizare et iurare quia nescio hominem istum quem dicitis 
14:72
    et statim iterum gallus cantavit et recordatus est Petrus verbi quod dixerat ei Iesus priusquam gallus cantet bis ter me negabis et coepit flere.

     
    15

15:1
    et confestim mane consilium facientes summi sacerdotes cum senioribus et scribis et universo concilio vincientes Iesum duxerunt et tradiderunt Pilato 
15:2
    et interrogavit eum Pilatus tu es rex Iudaeorum at ille respondens ait illi tu dicis 
15:3
    et accusabant eum summi sacerdotes in multis 
15:4
    Pilatus autem rursum interrogavit eum dicens non respondes quicquam vide in quantis te accusant 
15:5
    Iesus autem amplius nihil respondit ita ut miraretur Pilatus 
15:6
    per diem autem festum dimittere solebat illis unum ex vinctis quemcumque petissent 
15:7
    erat autem qui dicebatur Barabbas qui cum seditiosis erat vinctus qui in seditione fecerant homicidium 
15:8
    et cum ascendisset turba coepit rogare sicut semper faciebat illis 
15:9
    Pilatus autem respondit eis et dixit vultis dimittam vobis regem Iudaeorum 
15:10
    sciebat enim quod per invidiam tradidissent eum summi sacerdotes 
15:11
    pontifices autem concitaverunt turbam ut magis Barabban dimitteret eis 
15:12
    Pilatus autem iterum respondens ait illis quid ergo vultis faciam regi Iudaeorum 
15:13
    at illi iterum clamaverunt crucifige eum 
15:14
    Pilatus vero dicebat eis quid enim mali fecit at illi magis clamabant crucifige eum 
15:15
    Pilatus autem volens populo satisfacere dimisit illis Barabban et tradidit Iesum flagellis caesum ut crucifigeretur 
15:16
    milites autem duxerunt eum intro in atrium praetorii et convocant totam cohortem 
15:17
    et induunt eum purpuram et inponunt ei plectentes spineam coronam 
15:18
    et coeperunt salutare eum have rex Iudaeorum 
15:19
    et percutiebant caput eius harundine et conspuebant eum et ponentes genua adorabant eum 
15:20
    et postquam inluserunt ei exuerunt illum purpuram et induerunt eum vestimentis suis et educunt illum ut crucifigerent eum 
15:21
    et angariaverunt praetereuntem quempiam Simonem Cyreneum venientem de villa patrem Alexandri et Rufi ut tolleret crucem eius 
15:22
    et perducunt illum in Golgotha locum quod est interpretatum Calvariae locus 
15:23
    et dabant ei bibere murratum vinum et non accepit 
15:24
    et crucifigentes eum diviserunt vestimenta eius mittentes sortem super eis quis quid tolleret 
15:25
    erat autem hora tertia et crucifixerunt eum 
15:26
    et erat titulus causae eius inscriptus rex Iudaeorum 
15:27
    et cum eo crucifigunt duos latrones unum a dextris et alium a sinistris eius 
15:28
    et adimpleta est scriptura quae dicit et cum iniquis reputatus est 
15:29
    et praetereuntes blasphemabant eum moventes capita sua et dicentes va qui destruit templum et in tribus diebus aedificat 
15:30
    salvum fac temet ipsum descendens de cruce 
15:31
    similiter et summi sacerdotes ludentes ad alterutrum cum scribis dicebant alios salvos fecit se ipsum non potest salvum facere 
15:32
    Christus rex Israhel descendat nunc de cruce ut videamus et credamus et qui cum eo crucifixi erant conviciabantur ei 
15:33
    et facta hora sexta tenebrae factae sunt per totam terram usque in horam nonam 
15:34
    et hora nona exclamavit Iesus voce magna dicens Heloi Heloi lama sabacthani quod est interpretatum Deus meus Deus meus ut quid dereliquisti me 
15:35
    et quidam de circumstantibus audientes dicebant ecce Heliam vocat 
15:36
    currens autem unus et implens spongiam aceto circumponensque calamo potum dabat ei dicens sinite videamus si veniat Helias ad deponendum eum 
15:37
    Iesus autem emissa voce magna exspiravit 
15:38
    et velum templi scissum est in duo a sursum usque deorsum 
15:39
    videns autem centurio qui ex adverso stabat quia sic clamans exspirasset ait vere homo hic Filius Dei erat 
15:40
    erant autem et mulieres de longe aspicientes inter quas et Maria Magdalene et Maria Iacobi minoris et Ioseph mater et Salome 
15:41
    et cum esset in Galilaea sequebantur eum et ministrabant ei et aliae multae quae simul cum eo ascenderant Hierosolyma 
15:42
    et cum iam sero esset factum quia erat parasceve quod est ante sabbatum 
15:43
    venit Ioseph ab Arimathia nobilis decurio qui et ipse erat expectans regnum Dei et audacter introiit ad Pilatum et petiit corpus Iesu 
15:44
    Pilatus autem mirabatur si iam obisset et accersito centurione interrogavit eum si iam mortuus esset 
15:45
    et cum cognovisset a centurione donavit corpus Ioseph 
15:46
    Ioseph autem mercatus sindonem et deponens eum involvit sindone et posuit eum in monumento quod erat excisum de petra et advolvit lapidem ad ostium monumenti 
15:47
    Maria autem Magdalene et Maria Ioseph aspiciebant ubi poneretur.

     
    16

16:1
    et cum transisset sabbatum Maria Magdalene et Maria Iacobi et Salome emerunt aromata ut venientes unguerent eum 
16:2
    et valde mane una sabbatorum veniunt ad monumentum orto iam sole 
16:3
    et dicebant ad invicem quis revolvet nobis lapidem ab ostio monumenti 
16:4
    et respicientes vident revolutum lapidem erat quippe magnus valde 
16:5
    et introeuntes in monumento viderunt iuvenem sedentem in dextris coopertum stola candida et obstipuerunt 
16:6
    qui dicit illis nolite expavescere Iesum quaeritis Nazarenum crucifixum surrexit non est hic ecce locus ubi posuerunt eum 
16:7
    sed ite et dicite discipulis eius et Petro quia praecedit vos in Galilaeam ibi eum videbitis sicut dixit vobis 
16:8
    at illae exeuntes fugerunt de monumento invaserat enim eas tremor et pavor et nemini quicquam dixerunt timebant enim 
16:9
    surgens autem mane prima sabbati apparuit primo Mariae Magdalenae de qua eiecerat septem daemonia 
16:10
    illa vadens nuntiavit his qui cum eo fuerant lugentibus et flentibus 
16:11
    et illi audientes quia viveret et visus esset ab ea non crediderunt 
16:12
    post haec autem duobus ex eis ambulantibus ostensus est in alia effigie euntibus in villam 
16:13
    et illi euntes nuntiaverunt ceteris nec illis crediderunt 
16:14
    novissime recumbentibus illis undecim apparuit et exprobravit incredulitatem illorum et duritiam cordis quia his qui viderant eum resurrexisse non crediderant 
16:15
    et dixit eis euntes in mundum universum praedicate evangelium omni creaturae 
16:16
    qui crediderit et baptizatus fuerit salvus erit qui vero non crediderit condemnabitur 
16:17
    signa autem eos qui crediderint haec sequentur in nomine meo daemonia eicient linguis loquentur novis 
16:18
    serpentes tollent et si mortiferum quid biberint non eos nocebit super aegrotos manus inponent et bene habebunt 
16:19
    et Dominus quidem postquam locutus est eis adsumptus est in caelum et sedit a dextris Dei 
16:20
    illi autem profecti praedicaverunt ubique Domino cooperante et sermonem confirmante sequentibus signis.



